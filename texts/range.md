### «Вміти все. Чому універсальність перемагає спеціалізацію»

Книгу, яку я обрала виключно за назвою. І не промахнулась.

В нашому суспільстві існує «єдиний правильний шлях до успіху». В школі чітко визначитися, ким ви хочете стати, провчитися 5-7 років в університеті, обрати місце роботи (обовʼязково за спеціальністю), в ідеалі, не змінювати місце роботи і працювати там до виходу на пенсію. Додаткові бали отримує той, хто має хобі близькі до професії. Щоб досягти майстерності, потрібно 10 тисяч годин, чули? Шлях до успіху - це послідовність і стабільність.

От тільки я зовсім не така.

Все своє свідоме життя я маю багато захоплень. Я постійно чимось займаюсь, і це «щось» постійно змінюється. Якщо ви подумаєте про якесь хобі або активність, то я це вже пробувала, або пробую зараз, або планую спробувати найближчим часом. Кожні півроку я переїзжаю. Кожні рік-два міняю роботу. Я вже навіть і професію змінювала (з фінансів на програмування), а тепер думаю, чи розкриває програмування мої таланти і чи хочу я далі рухатись цим шляхом. Сюрприз. Іноді я кажу собі: «Оля, треба зупинитися. Обери собі нарешті професію і 1-2 хобі - і займайся ними. Не можна так стрибати, ти сильно розпорошуєшся». Але тільки цього місяця я приєдналась до місцевого клубу з ораторського мистецтва, купила курс по вокалу і почала бігати. Я невиправна.

Книга трохи прояснила, що зі мною відбувається. Варіанти два: або 1) я все ще шукаю себе; aбо 2) я за своєю природою універсал.

І обидва ці варіанти - окей.

Універсали (або генералісти) - люди, які мають відносно поверхові знання в багатьох несуміжних сферах. Натомість спеціалісти глибоко розбираються в одній сфері. Як поетично сказано в книзі, «світ - і широкий, і глибокий». Тому потрібні і ті, і інші, щоб досліджувати його. Універсали добре бачать глобальні взаємозвʼязки і можуть переносити ідеї з однієї сфери в іншу. Спеціалісти добре перевіряють життєздатність ідей і можуть технічно втілити їх в життя.

Наприклад, універсали надихаються роботою людського мозку і пропонують створити комп'ютерний алгоритм - штучну нейронну мережу. Підключаться спеціалісти і працюють над алгоритмами навчання для нейронної мережі, пишуть оптимізований код і бібліотеки, пропонують рахувати через множення матриць, щоб було швидше, і робити це на графічному процесорі. Результат - штучні нейронні мережі наразі найточніший алгоритм машинного навчання. Завдяки роботі багатьох людей з дуже різним досвідом.

Ідеї цієї книги дають мені впевненість, що я зможу знайти собі застосування в цьому світі, хоч навіть зміню професію ще десять разів, хоч почну з нуля в 30, 40, а то й в 50.

Ранній старт і рання спеціалізація - не єдиний шлях. Автор, навпаки, дуже сильно розкритикував такий підхід.

По-перше, 10 тисяч годин практики, навчання з раннього дитинства мають сенс для «мʼяких» середовищ, де є чіткі правила, чіткий набір дій і чітко визначені результати, тому досвід тут грає на руку. Ідеальний приклад - шахи. Але в більшості випадків ми живемо і працюємо в «підступних» середовищах, де або немає правил взагалі, або вони постійно змінюються, тому доводиться імпровізувати і пристосовуватись, а занадто глибокий досвід може взагалі засліпити.

По-друге, мати певну широту знань корисно навіть вузькому спеціалісту. «Порівняно з іншими науковцями, нобелівські лауреати в 22 рази більше схильні до аматорського акторства, танців, розгадування фокусів чи ще чогось подібного». Серед найкращих музиканів більшість грає на кількох музичних інструментах. Досвід з інших сфер допомагає бачити правила і абстракції, а не привязуватись до конкретних прикладів. І це неймовірне джерело ідей, коли заходиш в невідоме.

По-третє, пошуки себе - дуже важливий етап становлення особистості. Є термін «збіг якості», який описує наскільки робота людини відповідає її навичкам і талантам. І неможливо отримати класних збіг якості не спробувавши себе принаймні в кількох сферах.

«Ми пізнаємо себе лише проживаючи життя, а не до цього. Ми максимально збільшуємо наш збіг якості, випробуючи різні діяльності, соціальні групи, контексти, роботи, карʼєри, після чого обдумуючи все це і пристосовуючи до нього свої історії. А тоді повторюємо».

Ранній старт тут також може зашкодити. Яка ймовірність, що людина в 16 добре розуміє себе і може обрати професію на все життя? Ех, близько нуля. «Найсерйозніші зміни характеру відбувається між 18 і 30 роками, тому ранній вибір спеціалізації - це завдання на передбачення збігу якості для особи, якої ще немає на світі».

Не бійтеся змінювати професію. Якщо щось ну взагалі не йде і багато років, варто відступити. Автор проводив дослідження, де опитував успішних і задоволених своїм життям людей, і зʼясував: більшість із них стартанули досить пізно і пройшли звивистий шлях. Досліджуючи і шукаючи себе.

Тому:
«Пізні старти цих людей були невідʼємною частиною їхнього остаточного успіху».

♥️

### «Думай і багатій»

Автор книги, Наполеон Гілл, багато років досліджував успішних і заможних та нещасливих і бідних людей, щоб вивести універсальну формулу успіху:

Багатство і успіх починаються в нашій голові, в наших думках.

Якщо правильно думати, можна досягти будь-чого. Але як це “правильно”?

Ви повинні мати сильне бажання. Чого ви по-справжньому хочете? Гроші, слава, самореалізація, щастя, … Бажання має бути великим і сильним, щоб ви не опустили руки при першій невдачі. І при наступних також.

З бажання створюється мета. Конкретизуйте своє бажання. Якщо гроші - то скільки і коли? Якщо слава - то як це? (“Думай і багатій” - дуже давня книга, 1937 року. Те, що автор розказує про постановку цілей, схоже на сучасний фреймворк SMART. Загугліть, якщо ще не чули.)

Чим ви готові пожертвувати? Успіх має ціну. Можливо, доведеться пожертвувати грошима, щоб отримати більше грошей. Або розірвати стосунки з давніми друзями, які тягнуть вас на дно. Можливо, потрібно буде багато працювати, ще й вечорами і на вихідних, і особливо коли все здається безнадійним. Можливо, доведеться вийти із зони комфорту і взагалі забути про її існування; змінити стиль життя, переїхати в інше місто. А можливо, для вашої мети потрібно всього лише прокидатися на годину раніше, але (як показує практика) для більшості людей і це непідйомна жертва.

Далі сідаємо і пишемо чіткий план. Точніше, першу версію плану. Як саме ви плануєте вcього цього досягти? Підключаємо уяву. А потім беремо - і робимо.

Можливо, перший план не буде вдалим, як і другий, і десятий. Проблема не з вами, проблема з планом: придумайте новий, кращий. Автор пише, що поразки так само важливі для успіху, як і перемоги. Поразки дають досвід і ідея для наступних планів.

Дуже-дуже важливо не опускати руки і продовжувати, з кожною невдачею йти далі. Потрібно бути НАПОЛЕГЛИВИМ - це одна з найважливіших рис, що відрізняє багатих і бідних. Ви маєте пробувати знов і знов. “Доля підкоряється впертим” (з пісні).

Візуалізації та афірмації - техніки, які дозволять перепрошити мозок і змусити його працювати на досягнення вашої мети. Щоденно повторюйте вашу мету і ваш план. Щоденно уявляйте, що ви вже досягли всього, про що мрієте. Якщо ви не можете уявляти себе успішним та багатим, як ви плануєте таким стати?

Ну і наостанок - дайте собі час. Автор зʼясував, що більшість людей досягли великих результатів після 40 років, а деякі - в 60. Молоді мільйонери - це виняток, помилка вцілілого. Потрібен час, щоб набратися знань і досвіду, перепробувати з десяток планів. Потрібен час, щоб підкорити свої думки і змінити звички.

Багатство і успіх прийдуть, але не сьогодні і не завтра. А доти - потрібно наполегливо працювати.

12.06.2024

### «Випадкова прогулянка по Волл-стріт»

Ця книга - класика в світі особистого інвестування. Перше видання вийшло 50 років тому, а те, що я тримаю в руках, - в 2022 році. Автору, Бертону Мелкілу, наразі 91 рік. Більшу частину життя він працював професором економіки в Прінстонському університеті та паралельно був у складі управління the Vanguard Group. Як і більшість людей з досвідом в академії чи в етичних фінансових компаніях, Бертон Мелкіл - за пасивне індексне інвестування.

Індексне інвестування - єдиний гарантований спосіб накопичити великий капітал на фондовому ринку, з якого ви зможете жити на відсотки. Це повільний низькоризиковий спосіб. «Швидко розбагатіти неможливо, можливо лише швидко збідніти».

Кожна книга з особистих фінансів дасть вам цю пораду: ви маєте жити нижче ваших можливостей та дисципліновано відкладати (та інвестувати) протягом багатьох років. Навіть надвисока дохідність на фондовому ринку вас не врятує, якщо ви відкладаєте мало і нерегулярно.

Дуже і дуже багато людей, що зараз наближаються до пенсійного віку, не мають достатніх заощаджень, щоб гідно жити у старості. І це статистика по США, країні, що має чудові програми для інвестування і розвинений фондовий ринок. На що сподіваються ці люди? Що вони зможуть вижити на соціальну пенсію, що діти будуть допомагати чи що їм пощастить померти раніше, ніж закінчаться заощадження? Про все це варто думати зараз, коли ви здорові і молоді, і попереду у вас ще багато продуктивних років.

Гроші, що ви заощаджуєте щомісяця, потрібно інвестувати в індексні фонди. Індексне інвестування - набагато ширше, ніж просто купити S&P 500. Ваш портфель має складатися з декількох індексних фондів - акції американських компаній (той самий S&P 500); акції компаній інших розвинутих країн; акції компаній країн, що розвиваються; індекс з REITʼів (це компанії, що здають нерухомість в оренду і прибуток виплачують у формі дивідендів); державні і корпоративні облігації США; державні облігації країн, що розвиваються.

Чому? Тому що ніхто не знає, який саме актив принесе найбільший прибуток в наступних десятиліттях. Тому що в економіці бувають цикли, які ніхто не може передбачити, а і в різні фази циклів різні активи дають різну прибутковість. Тому найбезпечніший варіант - купити всього потроху.

Від індексного інвестування не варто очікувати надприбутків, але й надзбитків не буде. Ми майже точно знаємо, що світова економіка буде продовжувати зростати, і майже точно знаємо, що вона відновиться після навіть найважчої кризи. Протягом 20 років ви майже точно отримаєте на фондовому ринку прибуток вищий за інфляцію. «Майже точно» - це дуже хороша ймовірність, і мало що в світі може вам її надати.

Особисте інвестування - нескладна тема, але треба сідати і розбиратися. І треба мати дисципліну, щоб йти за своїм фінансовим планом.

Автор каже, що цієї однієї книги вам буде достатньо, щоб досягти вищої  прибутковості ніж мають в середньому люди на фондовому ринку, що трейдять, інвестують в крипту або підбирають акції індивідуальних компаній. Книга й справді дуже хороша, я навіть конспект собі написала. От тільки вона про Штати, як і більшість фінансової літератури в світі. Тож треба додатково розбиратися з фінансовими інструментами, доступними в вашій країні.

Але стратегії інвестування залишаються незмінними - потрібно диверсифікуватися; йти лише на той ризик, який ви зможете фінансово і морально витримати; купувати індексні фонди чи індексні ETF’и, ребалансовувати портфель щороку. А також слідувати наміченому курсу, продовжувати відкладати і інвестувати навіть в кризи, хай би які страшні не були фінансові новини і якою б сильною не була паніка довкола.

Економіка в підсумку відновиться. Майже точно.

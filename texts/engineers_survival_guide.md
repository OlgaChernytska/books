### «Посібник з виживання для розробника»

Якщо ви загуглите «Що потрібно знати розробнику?», то отримаєте величезний список технічних навичок - мови програмування, алгоритми та структури даних, фреймворки та бібліотеки. Це потрібно знати, звичайно, але. Піднімаючись на рівень Senior, або Lead, або менеджер, все важливішими стають софт скіли. Ви маєте навчитися працювати в команді, будувати дружні відносини з колегами, бути учнем та наставником, давати чесний фідбек та щедру похвалу, розбиратися в політиці і культурі компанії, врегульовувати конфлікти, переконувати та слухати, пріоритезувати, справлятися з невизначеністю та стресом. І просто бути хорошою людиною, з якою приємно працювати. Якщо просідають софт скіли, рано чи пізно ви впретесь у стелю.

Ця книга - цікаве читання про карʼєру в ІТ, фокусується на софт скілах, наповнена порадами та ідеями. Розкажу, що мені найбільше сподобалось.

Дивитись на проблеми, як на виклики. Наприклад, в світі криза і йдуть скорочення в ІТ, люди втрачають роботу, знайти нову складно. Це те, що відбувається зараз, і на моєму проекті також. Можна від цього стресувати, а можна спробувати побачити можливості. У вас буде час піти у подовжену відпустку й здійснити мрію, яку важко здійснити працюючи фул тайм. У вас буде більше часу на навчання та близьких. І можливо, це ідеальний час почати свою справу.

Перфекціонізм - твій ворог. Це може проявлятися на мітингах, коли ти мільйон разів обдумаєш, що сказати, яку ідею запропонувати, або мовчиш, якщо не впевнений на 100%. Це може проявлятися, коли ти створюєш свій проект/продукт і місяцям вилизуєш кожну деталь. Класна думка, що «це не має бути ідеальним, що бути корисним». Якщо запускаєш свій проект/продукт - сфокусуйся на одній важливій фічі і зроби, щоб вона добре працювала. Покажи користувачам, отримай фідбек, а вже потім доводь до досконалості. Говори на мітингах, пропонуй ідеї, навіть якщо вони не ідеальні. Озвучена неідеальна ідея може запустити обговорення і привести команду до хорошого рішення. Просто почни робити, говорити і май віру в себе, що ти справишся з проблеми (=викликами), які виникнуть в майбутньому.

Постійно працюй над собою. Знаходь у собі недоліки, зони росту - і працюй над ними. Не бійся отримувати і просити фідбеки. «Твої слабкі сторони і так добре помітні оточуючим». А коли ти будеш над ними працювати, це викличе лише повагу. Думай про те, що на наступну роботу ти не візьмеш з собою свої недоліки та поразки, а візьмеш знання та свою особистість.

Памʼятай, що це не твоя компанія. Не треба економити гроші компанії. Якщо тобі пропонують поїхати на конференцію і оплачують все - їдь. Якщо в тебе є відпустка - використовуй ії. Якщо ти хворієш - бери сіл ліви. Якщо компанія виділяє гроші на обіди чи тімбілдінги - користуйся цим. Це все існує не просто так, і компанії бачать в цьому й свою вигоду також - у співробітників підвищується особиста та команда продуктивність, покращуються знання, вони задоволені своєю роботою та залишаються довше в компанії.

Також не треба воювати з колегами через архітектурні рішення, економлячи кожну копійку компанії. Людям подобається пробувати нові технології, придумувати щось своє і вчитися на своїх помилках. Компанії заробляють найбільші гроші не на тих, хто завжди приймає правильні і безпечні рішення, а на тих, хто йде в невідоме і пробує нове, бо саме такі люди рухають технічний прогрес.

Твоя карʼєра - це марафон довжиною в життя. І найгірше - це втратити інтерес, вигоріти та зненавидіти свою роботу. Ти - свій найбільший актив, тому турбуйся про себе, а не зношуй працюючи на двох роботах чи на нудному проекті. Вчись отримувати задоволення від щоденної роботи, від спілкування з колегами,  підтримуй свою цікавість та навчайся, тримай work/life баланс, менше стресуй (більшість дедлайнів лише у твоїй голові), створюй класні продукти і пишайся тим, що ти робиш. І менше фокусуйся на грошах і підвищенні, вони прийдуть, але як побічний продукт.

Будь щасливим і роби щасливими колег. І стань тим, з ким приємно працювати. Це складно. Я знаю. 

♥️

### «Мільйонер-експат»

Майже всі книги про особисте інвестування - про США. Філософія та стратегії інвестування не відрізняються від країни до країни, тому читати американську літературу можна і потрібно. Але.

Індексні фонди, пенсійні програми та податки - дуже залежать від вашої країни проживання. Наприклад, якщо ви не маєте жодного відношення до США, вам не можна купувати американські ETFʼи - всі ці VT, VTI, VOO, QQQ. США - унікальна країна, яка оподатковує не лише своїх громадян, а й будь-кого, хто має активи в США (включно з активами на фондовому ринку); тому ви сильно переплатите по податкам. А ще, в найгіршому випадку, після вашої смерті США забере 40% всієї вартості активів у ваших спадкоємців. Накопичили мільйон доларів - ваші діти побачать лише $600 тисяч. Жоден з відомих мені українських блогерів про це не розповідає, на жаль.

«Мільйонер-експат» - поки що єдина хороша книга про особисте інвестування за межами США, яку я знайшла. Тут і про ЄС, і про Канаду, і про Великобританію, і про Близький Схід, і про будь-які країни, що розвиваються.

Інвестиційний портфель потрібного створювати з врахуванням країни, де ви будете жити на пенсії. І купувати відповідні індексні фонди. Якщо ви так далеко ще не думали - для вашої ситуації теж можна створити портфель, який буде глобальним та універсальним.

Глобальний і універсальних портфель - це портфель з двох ETF’ів. Індекс акцій компаній всіх країн світу + індекс всіх державних облігацій світу. Все!

В книзі автор розповідає, що люди - це унікальні створіння, які будуть активно інвестувати навіть маючи два фонди на руках. Вони будуть вгадувати, куди ж в вкласти гроші в цьому місяці - в акції чи облігації, вони будуть чекати просадки ринку, щоб закупитися, й пропускати покупки, коли ринок росте. І через всі ці рухи інвестори втрачають пару відсотків дохідності в рік.

Ви не зможете передбачити, куди піде ринок. Тим, кому вдалось, - просто пощастило. Це основне правило інвестування, запамʼятайте його, будь-ласка.

Якщо два фонди для вас - забагато, придивіться до Vanguard LifeStrategy фондів. Це ціла лінійка ETFʼів під різні країни та комбінації stocks/bonds, серед яких вам потрібно вибрати один. Статистично, люди, що інвестують в один такий фонд, мають вищу дохідність, ніж люди, що інвестують в ті самі активи, але через два фонди.

А ще, статистично, жінки кращі інвестори. Здогадуєтесь, чому?

Вся справа в психології. Жінки не люблять ризикувати і не такі самовпевнені, як чоловіки. Жінок влаштовує непоганий і гарантований результат, і вони не віддадуть все за примарний шанс мати мільйон. Коли ми будуємо карʼєру наша психологія - наш ворог, і треба себе іноді змушувати йти на ризики. Але в інвестуванні - ми як риби у воді. Непоганий і гарантований результат - це про пасивне індексне інвестування. І жодна інша стратегія не працює краще в довгостроковому періоді, як я вже розповідала в попередніх постах.

Але якщо ви запитаєте у пари, хто у них за головного в фінансах, зазвичай це буде чоловік. І це сумно, насправді. Навіть те, що ми природньо робимо краще, ми не робимо.

Тому, дівчата, підійдіть і поцікавтесь у вашого чоловіка, у що саме він інвестує. Якщо він вам не розказує, як щомісяця купує один і той самий індексний фонд, якщо він ніколи не чув про Джона Богла, але знає вартість біткойну на сьогодні, якщо він продовжує шукати наступний Apple і в нього в портфелі є акції Tesla - ох, він не створює для вашої родини фінансово стабільне майбутнє. На жаль.

Можливо, настав час взяти своє фінансове майбутнє у власні руки і хоча б відправити резюме на вакансію Chief Financial Officer вашої родини.

Тому що, статистично, у нас вищі шанси на успіх.

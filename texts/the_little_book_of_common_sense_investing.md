### «Інвестування зі здоровим глуздом»

Якщо ви займаєтесь інвестуванням в фондовий ринок, або плануєте почати, вам варто прочитати цей пост (а краще - книгу).

Я періодично дивлюсь, що люди довкола роблять зі своїми грошима, і мені хочеться кричати. Люди купують акції індивідуальних компаній, аналізують звітність і фінансові показники, постійно читають новини та готові в будь-який який момент продавати, якщо щось піде не так. Хтось трейдить, хтось купує криптовалюту, хтось інвестує в IPO.

Я завжди казала і продовжую казати, що це повна хрінь. Всі інструменти з переліку вище не підходять для індивідуальних інвесторів, які хочуть зберегти і примножити свої кошти, стати заможними, накопичити капітал незалежності та отримувати пасивний дохід з фондового ринку. Кажу вам як людина з пʼятьма роками формальної економічної освіти та кількома роками самоосвіти. Але є люди набагато досвідченіші і авторитетніші за мене, які притримуються подібної думки, послухаймо їх.

Автор книги, про яку я пишу сьогодні, Джон Богл. Він випускник Прінстона, засновник The Vanguard Group (найбільшої інвестиційної управляючої компанії в світі) і творець першого в історії індексного фонду. Від студентських років, потягом своєї карʼєри і до самої смерті він притримувався думки, що найкраща стратегія для індивідуального інвестора:

Купувати протягом продуктивних років життя дуже диверсифіковані індексні фонди (наприклад, S&P500 + індекс казначейських облігацій США, обовʼязково з низькими expense ratio) та тримати їх десятиліттями. В ідеалі, не продавати ніколи, а передати в спадок дітям, які передадуть своїм дітям, а ті - своїм дітям.

І ця книга детально і ґрунтовно описує, чому всі інші стратегії - повна хрінь (мій авторський переклад з англійської).

Уявімо, кожна людина тримає однаковий портфель акцій всіх компаній світу. У когось цей портфель може бути на $100, у когось на $100 мільйонів, але структура портфелю ідентична. Дохідність також у всіх ідентична, наприклад, 5%: хтось отримує щороку $5 доларів, а хтось - $5 мільйонів, залежно від капіталу в портфелі.

Всі прибутки компаній світу рівномірно розподіляються між інвесторами, і кожен отримує свою справедливу частку доходів світу. Так, в кризові часи дохідність портфелю буде нижчою, на піку - вищою. Але так як немає торгівлі акціями, немає й брокерських комісій, витрат на фінансових консультантів та непотрібних податків на capital gains, тож всі доходи компаній світу повністю переходять в руки інвесторам, і це максимізує сумарний дохід всіх інвесторів. Ідеальний світ.

«Байдуже мені на максимізацію суспільного багатства,» - хтось колись подумав, - «я хочу отримувати доходи вище ринку». І почалось.

Зараз люди змагаються один з одним, хтось отримує надприбутки, але за рахунок надзбитків іншого - це гра з нульовою сумою. Але в результаті, дохід всіх інвесторів в середньому буде ті ж 5%? Ні. Сумарна цифра буде 4%, а може й 3%, бо дохід сильно втрачається на зайвих комісіях і податках через активну торгівлю. Інвестори тепер отримують менше прибутків, ніж компанії світу генерують. І це світ, в якому ми зараз живемо.

«Байдуже мені на максимізацію суспільного багатства,» - можливо, повторить хтось, - «я хочу отримувати доходи вище ринку».

Іронія в тому, що навіть якщо «забити» на суспільне благо, активне інвестування на фондовому ринку - це програшна стратегія для індивідуального інвестора.

Не існує такої стратегії, яка б зі 100% ймовірністю давала вам доходи вище ринку. Тоді всі повторять цю стратегію, і всі отримають доходи вище ринку, так? Але це протиріччя.

В своїй книзі Джон Богл розказує, як він досліджував управляючі компанії. Це по суті компанії, яким ви віддаєте гроші, вони наймають випускників топових економічних університетів і намагаються «побити» ринок. Вони роблять аналізи і прогнози, обирають компанії та вузькі сектори на основі своїх унікальних методик, вираховують ідеальний час для купівлі-продажу.

Знаєте скільком таким компаніям роками вдавалося отримувати дохідність вище індексу S&P500? Одиницям. У скількох компаній дохідність була суттєво вища ринку (хоча б на 1-2%)? А у скількох компаній ця додаткова дохідність покривала витрати на активне управління? Цифра прямує до нуля.

Якщо дивитися на середні цифри: інвестори активних управляючих компаній отримують довгостокову дохідність нижче ринкової. Факт, підкріплено даними. Ці компанії досі існують, тому що отримують дохід як відсоток від вартості активів в управлінні (НЕ від дохідності вище ринку) і тому що люди досі несуть туди гроші. Рівень банкрутств серед цих компаній високий.

Якщо ви самостійно плануєте підбирати акції (без управляючих компаній), очікувати можете на плюс-мінус такі ж результати. Можливо, кілька періодів вам вдасться отримати надприбутки, але ваша середня дохідність протягом 20 років відстане від ринку.

Майбутнього не знаю ніхто. Ми не знаємо, яка компанія збанкрутує, який сектор економіки піде в гору і коли буде наступна економічна криза. Ми навіть не знаємо, чи буде економіка рости в майбутньому, хоч дуже сподіваємось.

Інвестувати в фондовий ринок - це прийняти цю непередбачуваність. Це не намагатися «побити» ринок, а отримувати справедливу частку доходів, яку ринок вам приносить у свої вдалі та невдалі роки.

Всі ми хочемо бути заможними: мати доступ до якісної медицини, купувати червону рибу не лише на свята, жити в красивих квартирах, мати красиві речі, подорожувати кілька разів на рік, мати фінансовий капітал, безпеку та гарантії, що заможне життя триватиме й надалі. І це можливо. Як?

Інвестувати в себе і свою освіту, будувати карʼєру чи власний бізнес, постійно вчитися, бути гнучким і адаптуватися до змін, регулярно відкладати заощадження і робити все це десятиліттями. За 10-20-30 років дисциплінованих дій ви матимете все, що забажаєте. Ваш дохід виросте в рази, ви накопичите значний капітал (в тому числі завдяки магії складних відсотків). І це та стратегія успіху, яку може повторити кожен.

Але це непростий шлях, який мало хто обирає. Простіше вкласти $1000 в криптовалюту і чекати, коли вони виростуть до мільйона.

А чи виростуть колись?
Майбутнього не знає ніхто.

01.09.2023

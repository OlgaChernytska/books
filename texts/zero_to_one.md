### «Від нуля до одиниці»

Книга про технологічні стартапи. Тут не буде покрокових інструкцій, як і вам створити свою компанію. Ця книга - скоріш роздуми автора про підприємництво, технологічний прогрес та майбутнє.

Коли ви берете існуючу ідею і покращуєте її, ви рухаєтесь від 1 до безкінечності. Коли ви створюєте щось абсолютно нове, ви переходите з 0 до 1. Звідси і назва книги.

Якщо у вас зʼявилась ідея для стартапу, перш ніж збирати команду і шукати інвестиції, непогано було б цю ідею перевірити. Автор пропонує задати собі кілька питань.

1. Який я знаю секрет?

Найкращі компанії засновуються навколо секрету. Наприклад, “на кнопки натискати не зручно, смартофони повинні мати сенсорний дисплей” чи “смартфон має стати міні-компʼютером”. Якщо ви щось таке знаєте і дивуєтесь, як світ не бачить очевидного, чи, можливо, ви себе відчуваєте трохи божевільним, - вам в підприємці.

2. Хто зі мною в команді?

Найгірше, що ви можете зробити, - це заснувати компанію в партнерстві з незнайомою людиною. Ви приходите на нетворкінг, з кимось знайомитесь, наче підходите один одному по знанням та поглядам, пару разів зустрічаєтесь на каву - і ось ви вже разом відкриваєте компанію. Шанси на успіх у такого партнерства близькі до 0, на жаль, як і у вашої майбутньої компанії.

Ідеальний партнер - людина, з якою ви тісно ПРАЦЮВАЛИ тривалий час, знаєте її стиль роботи та реальний досвід. Тобто шукайте серед ваших колишніх, теперішніх і майбутніх колег. Для друзів та родичів принцип той самий - можна пробувати, якщо ви вже працювали разом до цього.

3. Як я планую продавати продукт?

Продажі настільки ж важливі, як і сам продукт.

Навіть якщо ви створите чудовий продукт, клієнти до вас НЕ прийдуть самі. Принаймі, не на початку. Ви маєте розібратися у маркетингу та продажах, або найняти людину, яка з цим допоможе.

4. Хто мої клієнти?

Робити універсальний продукт для всіх - ще одна погана ідея для вашої компанії.

Коли ви лише починаєте, ви повинні орієнтуватися на невелику аудиторію схожих між собою клієнтів (нішу). Ідеально, якщо в цій ніші буде мало ваших конкурентів, або й не буде зовсім. Так легше почати.

Створіть продукт суттєво кращий, ніж у конкурентів, і нехай ваші клієнти залишаться задоволеними. І лише коли ви станете лідером у одній ніші, можна переходити до наступної, не раніше.

5. Що буде з моєю компанією через 10-20 років?

Майбутнє прогнозувати важко, якщо взагалі можливо. Але подумати на тему «яким буде майбутнє, куди рухається світ і чи буде там місце для моєї компанії» - корисно.

Та й взагалі, непогано б тримати руку на пульсі сучасних трендів та тенденцій, щоб відкинути очевидно погані бізнес ідеї і звільнити місце для хороших.

І своїми руками створити майбутнє.

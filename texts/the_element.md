### «Елемент»

Елемент - це стан, в який ви потрапляєте, коли займаєтесь певною діяльністю. В цей момент ви відчуваєте себе по-справжньому живими, час іде інакше, ви більше в моменті, сильніше відчуваєте емоції, і це безкінечне джерело енергії. Ви наче робите те, що маєте робити, і є тим, ким маєте бути.

Що це за діяльність? Варіантів безліч, і для кожного це щось своє, але обовʼязковими є дві умови: 1) у вас це добре виходить і 2) вам це подобається.

Знайти свій Елемент важливо, якщо ви хочете жити наповненим життям. Це не просто, і не всім вдається, але пробувати варто.

Як знайти свій Елемент?

Найперше і найважливіше - це усвідомити, що інтелект має багато проявів і граней. Люди плюс-мінус розуміють, що таке аналітичний інтелект, і навіть вже придумали (неідеально) вимірювати його IQ тестами. Але це тільки один приклад. Інтелект також може бути соціальним, емоційним, музичним, кінестетичним, лінгвістичним, креативним,… Варіантів море, а ще є види, підвиди, комбінації. Подумайте, що ви робите добре, і що вам з цього подобається. І не обмежуйте себе стандартними визначеннями.

Хтось знаходить свій Елемент, провівши багато часу на самотні зі своїми думками.

Хтось має подолали власний страх, супротив соціуму або й цілої культури.

Елемент можна знайти й у молодому віці, й у глибокій старості. Звичайно, з віком перед нами закриваються деякі можливості, особливо повʼязані з професійним спортом. Але є сфери (і їх дуже багато), де досвід є важливим, тож ваш вік - ваш актив. Зазвичай це інтелектуальна і творча діяльність, де треба працювати головою. Якщо ви все життя навчались і підтримувати мозок у тонусі, у вас не буде проблеми щось вивчати і досліджувати у 60, 70, 80 років. А якщо ви ще й вели здоровий спосіб життя…

Елемент може стати вашою основною роботою і джерелом доходу. Це ідеальний варіант. Але кинути все заради свого Елементу для багатьох є нереалістичним, тому люди обирають працювати на звичайних роботах, але залишити в житті місце для своїх пристрастей (і займатися ними як хобі кілька годин на тиждень). До речі, так і зʼявляються професійні аматори.

Ця книга запустила роздуми, що ж є моїм Елементом. Мені подобається досліджувати - вивчати, аналізувати, систематизувати і писати. По тілу пробігають мурашки, коли я знаходжу хорошу ідею в книзі чи приходжу до цікавого висновку, обдумуючи прочитане або свій власний досвід. І час зупиняється, коли я пишу ці пости. І коли мої хаотичні думки нарешті обʼєднуються в структуру.

Я не знаю як це назвати чи класифікувати, але, як я вже казала,  потрібно виходити за рамки стандартних визначень.

Що є вашим Елементом? Подумайте про це.

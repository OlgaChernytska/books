### «Застеляйте ліжко»

Автор майже 40 років прослужив у «морських котиках» і у цій книзі розказує життєві уроки, які він засвоїв під час навчання та на службі.

Мені дуже сподобалась одна історія.

При підготовці курсанти проходять складні випробування - їх виснажують фізично і принижують психологічно. Вважається, якщо курсант дійде до кінця і не здасться, він також добре покаже себе у складних військових операціях.

Було таке покарання: потрібно у формі забігти у воду, потім вивалятися в піску і ходити так весь день - з піском у вухах, носі і очах.

Звучить не так погано, але. Основна ідея цього покарання в тому, що воно безсистемне. Курсант міг першим пройти смугу перешкод за рекордний час, а йому замість похвали: «Йди вивалюйся в піску». Чи командир випадковим чином обирав когось з курсантів, без жодної на то причини.

Це завдання-покарання мало на меті навчити:

«Життя несправедливе. Що швидше ви це засвоїте, то краще вам буде в майбутньому».

Лейтенант, який проводив ці навчання, і сам колись був курсантом. Потім він брав участь у війнах і спецопераціях і, на щастя, повернувся неушкодженим. Згодом він почав професійно займатися тріатлоном і став одним з найкращих спортсменів свого часу.

Одного ранку він їхав на велосипеді, це було його щоденне тренування. Лейнтенант не помітив велосипедиста, що їхав на зустріч, і вони зіштовхнулись на великій швидкості. Той другий велосипедист впав, прокотився, але зразу встав на ноги: його майже не зачепило. Лейтенант лежав долілиць і не міг поворухнутися. Швидка, лікарня, операції. Пошкодження дуже серйозні, ноги повністю паралізовані, руки частково втратили рухливість. Він до кінця життя залишився прикутим до інвалідного візка. Але жодного разу не скаржився і не жалів себе. Він прийняв це.

Те, що життя несправедливе.

…

Що це означає для нас з вами?

Те саме: ми живемо в абсолютно несправедливому світі.

Хтось з дитинства має все, а комусь доводиться важко працювати для цього.

Хтось має чудове здоровʼя, хоч і веде далеко не здоровий спосіб життя. А комусь варто один раз поспати не в тій позі, щоб потім місяць страждати від болю у спині.

Хтось народився у заможній родині чи родині зі здоровим психологічним кліматом.

Хтось виграв генетичну лотерею, має чудову зовнішність, їсть і не товстішає і в 40 виглядає на 20.

З людьми трапляються жахливі нещасні випадки, тільки тому що вони опинились не в той час і не в тому місці. І жоден з нас від цього не застрахований.

Іноді ми працюємо так важко, але знов і знов зазнаємо невдачі.

Життя несправедливе.
Але це не привід здаватися.

02.04.2024

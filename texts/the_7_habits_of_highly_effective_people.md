### «7 звичок надзвичайно ефективних людей»

Раніше я думала, що колись настане день і в мене більше не буде проблем. Що я вирішу все, що мені псує нерви, і стану настільки інтелектуально і фінансово прокачаною, що не буду створювати собі жодних нових проблем, ніколи.

Але цей день все не настає, та чи настане колись? (Ні.) Проблеми існуватимуть, поки існує життя. А розвиваючись фінансово і інтелектуально, ви переходите на інший рівень - проблеми там теж є, але природа їх інша. І рівнів цих - мільйон.

Тому треба вчитися ефективно вирішувати проблеми. І книга саме про це.

Проблеми бувають трьох видів (мені дуже сподобалась ця класифікація): 1) проблеми, повʼязані з нашою поведінкою; 2) проблеми, повʼязані з поведінкою інших людей; 3) проблеми через глобальні катастрофи, випадкові події, а також проблеми через минуле (включаючи наші минули помилки).

Вирішити можна проблеми (1). Проблеми (2) - можна спробувати вирішити. З проблемами (3) зробити нічого неможливо, тому варто змінити своє ставлення.

Це дуже важливо: потрібно вирішувати проблеми, які ви МОЖЕТЕ вирішити. Наприклад, ви зробили якусь дурницю в минулому (у кожного таке є), і це досі впливає на вас - але це проблема (3), тому потрібно перестати себе колупати, а прийняти і йти далі. Наші сили і енергія - не безмежні, потрібно фокусуватися на тому, що ви дійсно можете змінити.

Ефективне планування часу - це займатися не лише тим, що горить. Всі справи можна умовно поділити на 4 категорії: термінові-важливі, НЕтермінові -важливі, термінові-НЕважливі, НЕтермінові-НЕважливі. Зазвичай люди займаються лише справами терміновими і важливими (гасять пожежі): лікують зуб, коли він болить; йдуть на навчання, коли їх звільнили з робити, а знайти нову не виходить. Але більшість вашого часу має йти на НЕтермінові і важливі справи - це, наприклад, регулярні медогляди, постійне навчання і підвищення кваліфікації, налагодження і так хороших стосунків. «Розум в ефективних людей налаштований не на проблеми, а на можливості. Вони мислять превентивно». Працюючи над НЕтерміновими і важливими справами ви згодом зменшите кількість проблем (=термінових і важливих справ).

Проблеми (2), які вам створюють інші люди, можна спробувати вирішити, змінивши методи комунікації з цими людьми. Якщо вам не вдається домовитись - ви взаємодієте неефективно.

Основа ефективної взаємодії - хороші відносини. Тому дуже-дуже важливо підтримувати хороші відносини з людьми, особливо з тими, хто своїми діями впливає на вас. І коли у вас виникне проблема (2), ви зможете підійти до людини і почати розмову, і людина, скоріш за все, почує вас.

Будувати хороші відносини - це щиро намагатися зрозуміти людину, бути уважним до дрібниць, дотримуватися обіцянок і вибачатися, коли ви завинили.

Отже, секрет ефективності - фокусуватися на тому, що ви можете змінити; будувати хороші стосунки з людьми; і братися за справи не тоді, коли все горить, а коли потенційна проблема лише маячить на горизонті.

А ще, напевно, в якомусь сенсі треба полюбити проблеми. Кожна проблема дає вам можливість прокачати себе, покращити своє життя чи налагодити стосунки з людьми.
І перейти на новий рівень (проблем).

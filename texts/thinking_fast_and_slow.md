### «Мислення швидке і повільне» 

Ця книга часто зʼявляється в списках найкращих книг з інвестування, але парадокс в тому, що вона зовсім не про інвестування, не про фондові ринки і навіть не про економіку. І автор, Деніел Канеман, який отримав Нобелівську премію з економіки, насправді не економіст.

Він - психолог. І книга про психологію.

Багато століть економісти будували свої теорії на припущенні, що ми, люди, раціональні. Ми приймаємо рішення, свідомо зважуючи всі за і проти, діємо в своїх інтересах, не піддаємось емоціям та впливу інших людей. А будь-які ознаки ірраціональності можна виправити освітою. Тобто розумна і освічена людина раціональна в своїх рішеннях.

Деніел Канеман довід, що це неправда. І ця книга - огляд його досліджень. Він проводив психологічні експерименти з дуже різними людьми (серед яких були професори), і показав ситуації, де ми допускаємось помилок мислення.

Ми, люди, можемо мислити двома способами. Перший спосіб - інтуїтивне мислення (=швидке), коли рішення зʼявляється в вашій голові в відповідь на якусь ситуацію. Тут ви не зможете відслідкувати ланцюжок думок і логічно пояснити, чому вважаєте рішення правильним. Просто щось підтягнулось з памʼяті і виглядає правдоподібно. Це мислення швидке, не вимагає зусиль і часто правильне в знайомих ситуаціях. Більшість рішень протягом дня ми приймаємо саме так. І, як бачите, в цілому нормально справляємось :)

Але швидке мислення - також причина більшості наших помилок. Воно - частина нашої природи, і його не прибрати тренуваннями чи освітою.

На щастя, в нас є й другий спосіб мислення - раціональне (=повільне). Воно відбувається повільно, вимагає зусиль, затрачає енергію. Після тривалих розумових навантажень рівень глюкози в крові падає, і тому хочеться солоденького :) Коли ми думаємо повільно, ми зважуємо всі за і проти, менше піддаємося емоціям та впливу інших людей (як і очікують від нас економісти). В повільному мисленні ми бачимо логічних ланцюжок думок, який привів нас до рішення. І повільне мислення МОЖНА покращити освітою та тренуваннями.

Чому ж ми не користуємось раціональним мисленням постійно? Тому що воно затрачає багато ресурсів організму, а ми енергоефективні за дизайном (=ліниві). Раціональне мислення включається, коли інтуїтивне не може знайти відповідь, ну або через вольові зусилля. І включається ненадовго.

Ще раціональному мисленню потрібна вільна «оперативна памʼять». Наприклад, якщо ви в незнайомому місці, вся оперативка буде забита скануванням середовища та пошуком небезпек. І реакції будуть інтуїтивні. Взагалі, багато щоденних задач може добре так забивати оперативку.

Отже, є інтуїтивне мислення, яке часто працює, але іноді робить дурні помилки, і є раціональне мислення, у якого точність суттєво вища, але яке досить «дорого» включати, тож ми не можемо використовувати його на постійній основі. Що ж робити?

По-перше, навчитися розпізнавати ситуації, де важливо прийняти правильне рішення. Не думати, а саме розпізнавати, це буде «дешево». Наприклад, більшість наших щоденних рішень - неважливі, ціна помилки мінімальна, нехай там працює інтуїтивне мислення.

По-друге, зрозуміти можливості та обмеження інтуїтивного мислення. І чи можна його взагалі використовувати для важливих рішень. Можна, але при умові:

— Ви працюєте в середовищі, яке є стабільне та прогнозоване. Це означає, що в теорії можливо прийняти правильне рішення, маючи досвід та інформацію.

— Ви маєте досвід, тобто ви працювали в цьому середовищі якийсь час, отримували фідбек про ваші рішення і навчались. Інтуїція - це автоматичне розпізнавання ситуації та витягування з памʼяті правильного рішення під цю ситуацію. Важливо, щоб правильне рішення було в голові.

— Якщо потрібно швидке рішення, хай і не таке точне.

Як приклад, інтуїтивне мислення вдало використовують лікарі та пожежники, і невдало - політологи та фінансові аналітики.

Ох, це лише маленька частинка того, що є в цій книзі. Деніел Канеман все життя проводив психологічні дослідження і зібрав результати у цю книгу. Це дуже-дуже велика книга. Досліджень нераціональності було так багато, що економісти не змогли це проігнорувати і видали Канеману Нобелівську премію з економіки :)

Ми раціональні, але приймаємо нераціональні рішення. А книга з психології може навчити нас краще інвестувати. Такі парадокси.

### «Становлення» Мішель Обами

Для мене ця книга про те, як хороша освіта відкриває відкриває двері у житті. І про те, яку велику роль в цьому можуть зіграти батьки.

Батьки Мішель були дуже небагатими. В той час чорношкірі працювати на робітничих спеціальностях, потрапити на кращі роботи було майже неможливо. Батько все життя працював на водонасосній станції, мати була домогосподаркою, вийшла на роботу вже коли потрібно було збирати гроші на вищу освіту для дітей. Тобто сімʼя довгий час жила на одну робітничу зарплату. У батька прогресував розсіяний склероз, він поступово втрачав здатність ходити, але продовжував працювати практично до останнього дня свого життя. Родина Мішель була чи не єдиною родиною на своїй вулиці, яка не мала власного будинку (вони орендували житло). Не тому що батьки були найбіднішими серед сусідів, а тому що вони вирішили вкладати гроші в освіту дітей. Вони сподівались, що хороша освіта допоможе їх дітям у житті. І не помилилися.

Серйозне ставлення батьків до освіти читається і в рядках, і між рядків. Вони вкладали не лише кошти, а й зусилля й час.

Коли Мішель пішла до дитячого садка, вона була підготовлена краще за інших дітей. Коли Мішель опинилась в класі з поганим вчителем, де був повних хаос і жодного навчання, мати наполягла, щоб дитину перевели у інший клас. Батьки знайшли хороші середні школи для Мішель та її старшого брата Крейґа. Крейґ навіть навчався в приватній платній школі. Потім Мішель та Крейґ навчалися в Прінстонському університеті, який батьки частково оплачували.

Далі Мішель поступила до Гарвардської школи права. На момент знайомства з Бараком вона працювала в одній з кращих юридичних фірм і добре заробляла. А її старший брат Крейґ тоді вже працював на топовій позиції в фінансовій корпорації, купив квартиру в центрі Чикаго і їздив на Porsche.

Які висновки ми можемо зробити для себе? Я зробила принаймні три.

1. Потрібно добре підготувати свою дитину до садочка та до школи. Тоді вчителі будуть ставитися до дитини, як до розумної, будуть її хвалити. Дитина також буде відчувати себе здібною, їй буде подобатись вчитися й навчання в цілому буде йти легше.
2. Потрібно подбати, щоб дитина була в хорошому класі, хорошій школі, щоб її навчали хороші вчителі. Щоб потім вона вступила до хорошого університету. Дитину оточуватимуть розумні і цілеспрямовані учні та студенти, вона бачитиме більше можливостей в житті. І скоріш за все, якимись можливостями скористається.
3. І висновок особисто для себе - потрібно займатися своєю освітою. Це не обовʼязково має бути формальна освіта в університеті. Можна проходити онлайн курси чи читати книги, наприклад. І робити це постійно протягом усього життя.

Як тільки ви вирішили, що «все, я своє відучився», ви прирекли себе ніколи не мати більше, ніж зараз. За іронією долі, в майбутньому ви матимете навіть менше, тому що світ змінюється, і ваші знання про світ застарівають.

♥️

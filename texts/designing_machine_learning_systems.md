### «Проектування систем машинного навчання»

Не лякайтеся :) Я спробую зробити цей пост максимально простим і доступним (наскільки це можливо для технічної теми), і залишу посилання на серію моїх поглиблених постів.

Штучний інтелект, AI, машинне навчання, data science, нейронні мережі - тема, яка дуже на хайпі останні роки. Як і криптовалюта. Навіть конференції створюють під назвою “AI and Сryptocurrency”, бо це продається. Але штучний інтелект, на відміну від криптовалюти, приносить реальну користь бізнесу і заробляє реальні (і великі) гроші.

Кожен із нас щодня використовує штучний інтелект, і це не перебільшення. Ми шукаємо інформацію через Гугл Пошук; перекладаємо тексти з англійської або польської; дивимось фільми на Нетфліксі, відео на Ютубі та пости/рілз в Інстаграмі, які нам підібрав штучний інтелект відповідно до наших вподобань. Знімаємо портрети на телефон (цей розмитий задній план - це не оптичний фокус, як у фотоапаратах, це - нейронна мережа). Блін, да навіть купуючи хліб в магазині, ми підтверджуємо транзакцію через сканування обличчя.

Штучний інтелект дуже глибоко проник в наше життя і комфортно влаштувався. І тому залишиться з нами надовго.

Попит на AI розробників буде зростати; все більше і більше не-AI розробників та не-розробників будуть працювати на AI проектах. Це моє передбачення. Перевіримо через 5 років :)

Якщо звести ідею цієї книги (ми все ще говоримо про книгу, пам’ятаєте?) до одного речення, то це буде: Система машинного навчання - це набагато-багато більше, ніж алгоритм.

В серці системи знаходиться математичний алгоритм (його ще називають “алгоритм машинного навчання” або просто “модель”). Алгоритм - це набір правил, виражених математичною формулою. Найпопулярнійший алгоритм сьогодні - це нейронна мережа. Основна задача AI розробника: взяти дані (відео, картинки, історію покупок, історію переглядів, …) і вивести з них правила. Знаючи “правила”, що подобається конкретному користувачу чи як швидко приїжджає таксі в конкретний район в конкретний час, можна прогнозувати майбутнє і на цьому заробляти. За умови, що минуле повторюється - це основне припущення, але для багатьох сфер і в короткостроковому періоді воно працює.

Проблема більшості AI розробників (як і моя колись) - що вони зациклюються на алгоритмі і сильно відриваються від реального світу. Фокусуються на способі виведення правил, а не на правилах. І як результат, правила виходять поганенькі - занадто візькі і підтягнуті під конкретні приклади (дані), з якими AI розробник працював; містять помилки, бо в даних були помилки. Або це виходять хоч і непогані правила, але вони так і залишаються висіти в повітрі і жодним чином не інтегруються в бізнес, щоб приносити користь і гроші.

Алгоритм - це лише маленька частина системи. І ще дуже-дуже багато роботи крутиться навколо того, щоб правильно зібрати дані (на яких виводитимуться правила) і щоб інтегрувати потім ці правила в бізнес.

Тому на AI проектах, крім AI розробників, є багато інший ролей. Дані потрібно почистити і розмінити. Нейронним мережам, які використовуються майже усюди, потрібні терабайти даних для тренування (=щоб виводити правила). Індустрія розмітки даних на сьогодні оцінюється в мільярди доларів. А сама професія називається data anotator. Це люди, які в спеціальних web-додатках обводять обʼєкти на картинках чи підкреслюють слова в реченнях. Схоже на сапорт - робота рутинна і не дуже оплачувана, але віддалена, гручних графік і зп в доларах.

Ці терабайти даних треба десь зберігати, і зберігати розумно: щоб легко знаходити і швидко діставати, що потрібно. Цим займаються дата інженери.

Виводити модель в продакш (тобото починати використовувати її на реальних користувачах в реальному часі) і підтримувати її - інженерна задача. І тут підключаються всі види розробників, яких ви тільки можете собі уявити. Прогнози, які видає модель, іноді доводиться переглядати вручну (привіт, тестувальники). І всіми цими проектами хтось керує (привіт, проджект менеджери).

Роботи на AI проектах знайдеться усім. І, як я вважаю, в майбутньму буде більше AI проектів, тож більше роботи.

Мати розуміння, як створюються системи машинного навчання, корисно. Особливо тим, хто працює (чи хоче працювати) на AI проектах. Розбиратися в своїй вузькій спеціальності - необхідний мінімум. Але бачити широку картину - це вийти на абсолютно інший професійний рівень.

P.S. Сподіваюсь, вийшло не нудно. Бо коли мене питають, чим я займаюсь, в мене такі нудні відповіді виходять :) Все-таки я краще пишу, ніж говорю.

P.P.S. Залишаю посилання на своїх поглиблені технічні пости на Медіумі. Але попереджую, там читання на годину :)

[Building Better ML Systems — Chapter 1: Every Project Must Start with a Plan](https://towardsdatascience.com/building-better-ml-systems-chapter-1-every-project-must-start-with-a-plan-907a36774a32)

[Building Better ML Systems — Chapter 2: Taming Data Chaos](https://towardsdatascience.com/building-better-ml-systems-chapter-2-taming-data-chaos-841d5a04b39)

[Building Better ML Systems — Chapter 3: Modeling. Let the Fun Begin](https://towardsdatascience.com/building-better-ml-systems-chapter-3-modeling-let-the-fun-begin-73059c75e1d5)

[Building Better ML Systems — Chapter 4. Model Deployment and Beyond](https://towardsdatascience.com/building-better-ml-systems-chapter-4-model-deployment-and-beyond-eae3a75496ec)

29.09.2023

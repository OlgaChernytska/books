### «Племена»

Книга про лідерство: як створювати групи (племена) і як вести їх за собою.

Я очікувала почути конкретні поради, дізнатись покрокові інструкції. І лише під кінець книги я зрозуміла, чому цього всього тут нема.

Лідерство не має правил. І лідерству не можна навчитись заздалегідь.

Просто в якийсь момент ви ставите під сумнів звичний порядок речей і серйозно вирішуєте змінити це. Ви закатуєте рукави і починаєте щось робити. І вірите, дуже вірите, що ваші дії колись принесуть результат. Так ви й стаєте лідером. І небайдужі приєднуються до вас.

Лідери МОЖУТЬ мати вади мовлення чи панічно боятись публічних виступів. Всі лідери - дуже різні між собою. Але всі вони горять ідеєю і готові багато працювати.

Лідерство (і це дуже-дуже цікава думка) - ЗАВЖДИ про зміну звичного порядку речей. Уявіть людину, яка каже: «Давайте  жити, як ми жили, і робити те, що робили раніше». Це лідер? Ні. Менеджер? Можливо.

Лідерство - це не просто. Буде сильний супротив від тих, хто не хоче змін. А змін не хоче майже кожен, бо зміни - це ризик.

Ось ти живеш собі, все наче й не супер, але й не дуже погано. Ти вже звик і пристосувався. І не хочеш нічого міняти, бо боїшся втрати й те небагато, що маєш.

Але треба наважитись. Можна й не вести за собою, а просто йти своїм шляхом. Не робити те, що роблять всі навколо.

А вірити, що існує інший, кращий шлях.

І він існує.

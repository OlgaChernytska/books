### «Натхненні. Як створити продукт, який полюблять»

Продуктовий менеджмент - тема, в якій потрібно розбиратися, якщо колись ви хочете мати свій успішний бізнес. Головне слово - «успішний».

Книга взагалі фокусується на сфері ІТ, але багато ідей тут є універсальними. За словами автора, основа причина, чому компанії банкрутують і помирають, - поганий продуктовий менеджмент.

Продакт менеджер (ох, і яке ж це для мене відкриття) має бути одним з найсильніших кадрів у компанії. З поганими розробниками і хорошим продактом ваш продукт буде працювати поганенько, але у вас будуть клієнти і будуть прибутки. Якщо ви наймаєте хай навіть найкращих розробників у світі, але слабкого продакта - ваша компанія приречена. Так, у вас буде красивий, швидкий, функціональний продукт. Який нікому не потрібен.

Основна задача продакт менеджера - зрозуміти, чого не вистачає на ринку і що потрібно клієнтам; продумати продукт до найменших деталей і передати своє бачення розробникам. Природньо, що з хороших продакт менеджерів виростають CEO.

З цієї книги я винесла дві дуже хороші думки.

По-перше, бізнес-ідеї потрібно валідувати. Перед тим, як вкласти купу часу і грошей в розробку, перевірте, чи є взагалі попит на ваш продукт. Це можна (і потрібно) зробити дешево і швидко.

Найпопулярніший спосіб - через лендінги. Ви створюєте справжній landing page сайт, де описуєте свій продукт і додаєте кнопку «Купити». Але фішка в тому, що ця кнопка не веде на платіжку, а ви пишете щось типу «Дякую за вашу цікавість, продукт наразі у розробці. Ми вам напишемо, коли все буде готово, залиште імейл». Далі ви запускаєте рекламу, збираєте статистику по клікам на кнопку «Купити» та імейли - і у вас на руках реальні дані, наскільки ваш продукт комусь потрібен і, як бонус, імейли потенційних клієнтів. Чудово ж?

По-друге, з першого дня роботи над продуктом потрібно тісно спілкуватися з клієнтами. Можливо, ви колись чули, робили або брали участь у customer interviews. На просторах Інстаграму вони дуже популярні. Блогери роблять або особисті зізвони, або просять заповнити опитувальники - все для того, щоб краще зрозуміти свою аудиторію та її потреби, як правило, з привʼязкою до свого курсу.

Рішення для бізнесів (B2B) теж створюються в тісній співпраці з потенційними клієнтами. Знайдіть кілька компаній (автор рекомендує 6), які зацікавлені в вашому продукті, готові тестувати його перші версії, погодились купити продукт як тільки він буде готовий і дозволили вам публічно розказати, що вони ваш продукт використовують. В процесі розробки ви спілкуєтесь з цими компаніями, розбираєтесь у їх бізнесі і потребах, і створюєте один універсальний продукт, який вирішить їх проблеми.

Такий підхід зводить до нуля ризик, що ви створите щось непотрібне.

На жаль, я особисто працювала в стартапах і на проектах, де на продуктовий менеджмент підзабили. І бачила як все закінчилось.

Спойлер: не дуже добре.

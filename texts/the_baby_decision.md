### «Коли вже діти?»

Мій авторський переклад назви книги, яка допомагає визначитися, чи хочете ви мати дітей. Авторка не займає якусь конкретну сторону, а рівноцінно розглядає плюси та мінуси батьківства та життя без дітей. 

В цьому пості я хочу більше розказати про чайлдфрі стиль життя. Я б хотіла, щоб мій блог розширював ваші горизонти, а ці ідеї ой як розширюють :) 

Чайлдфрі називають людей, які добровільно вирішують не заводити дітей. Тобто це люди, які фізично здорові, фінансово забезпечені, часто мають партнера, з ким можна було б зачати та виховати дитину, але все-одно свідомо вирішують ніколи не мати дітей. 

Виховання дитини - це дорого по грошам і дуже затратно по часу. Якщо ви бачите плюси, які б переважили це, - батьківство для вас. 

Чайлдфрі життя, на противагу, пропонує незалежність, гнучкість і свободу. Наприклад, ви могли б сфокусовано будувати карʼєру чи власний бізнес, багато подорожувати, раніше вийти на пенсію / фінансову незалежність, мати тишу та спокій вдома, поглиблювати стосунки з партнером та друзями, навчатися та навчати, мати час на хобі. Жити для себе. Наче ваші молоді роки триватимуть все життя. Або наче ви чоловік. Жартую :)

Я не кажу, що люди з дітьми цього всього не можуть, але обʼєктивно вони мають суттєво менше вільного часу і грошей. 

Ми не можемо мати все. Приймаючи певне рішення, обираючи певний шлях, ми автоматично відмовляємось від безлічі інших шляхів та варіантів.

В молодості бути чайлдфрі виглядає прикольно, а що буде в старості: чи не залишитесь ви на самоті, хто за вами доглядатиме, чи не пожалкуєте ви про своє рішення, коли буде запізно? Це були мої питання, і я знайшла відповіді у книзі. 

Ви можете відкладати гроші на професійний догляд, бо у вас є час та можливості, можете купити хороше страхування. Ви можете піклуватися про своє здоровʼя зараз, щоб в старості у вас було краще самопочуття. Якщо ви переживаєте через самотність - будуйте близькі стосунки з людьми. І з людьми, молодшими за себе. Необовʼязково вони мають бути родичами. 

Якщо по правді, мати дітей - теж не гарантія комфортної старості. Не факт, що вони будуть поруч, будуть здорові та живі, матимуть з вами хороші стосунки, бажання та можливість вас доглядати і підтримувати фінансово. 

Чи жалкують чайлдфрі люди в старості, що не мають дітей? Мати жалі та трохи жалкувати, за словами авторки, це природньо. Якщо ви свідомо та добровільно обрали шлях чайлфрі, так, іноді ви будете ностальгічно задумуватися: «А як би виглядати мої діти?». Але це не буде той нестерпний жаль, який не даватиме вам спати вночі. Скоріш спокійна цікавість щодо тисячі варіантів, яким би могло бути ваше життя. Вона є в кожного, хто має та не має дітей. 

А взагалі, мені хотілося б, щоб в нашій культурі менше навʼязували дітей, і давали б кожному свободу прийняти це рішення для себе. 

Мати чи не мати дітей? Обидва варіанти є правильними. 

13.10.2024
